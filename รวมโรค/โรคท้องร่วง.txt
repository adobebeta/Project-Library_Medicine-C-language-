"โรคท้องร่วง"

>อาการ
        อาการของท้องเสีย/ท้องร่วงอีโคไล จะมีระยะฝักตัว(ระยะเวลาตั้งแต่ได้รับเชื้อจนถึงเกิดอาการ) อยู่ในช่วง 1-10 วัน 
ทั่วไปประมาณ 3-4 วัน โดยอาการหลัก คือ ท้องเสีย/ท้องร่วงเป็นน้ำที่รุนแรงปานกลางถึงรุนแรงมากที่เกิดเฉียบพลัน 
และอาจมีอุจจาระเป็นเลือดได้ มักร่วมกับปวดท้องแบบปวดบีบ/ปวดเกร็งร่วมกับกดเจ็บทั่วท้อง
        ส่วนอาการอื่นๆที่พบร่วมได้คือ มีไข้ พบได้ทั้งไข้ต่ำ หรือไข้สูงแต่มักไม่เกิน 38.5 องศาเซลเซียส คลื่นไส้อาเจียน 
ปวดศีรษะ ปวดเนื้อตัว อ่อนเพลีย ซึ่งโดยทั่วไป อาการจะคงอยู่ประมาณ 2-3 วัน และค่อยๆหายเป็นปกติใน 7-10 วัน
        แต่ในกลุ่มผู้ป่วยที่มีอาการรุนแรง จะพบเกิดกลุ่มอาการที่เรียกว่า Hemolytic uremic syndrome(HUS) 
กล่าวคือ ผู้ป่วยมีอาการอ่อนเพลียมากขึ้น ปัสสาวะน้อยลง ร่วมกับปัสสาวะเป็นเลือด ซีดเพราะมีเม็ดเลือดแดงแตก
มีจ้ำห้อเลือดตามตัวจากมีภาวะเกล็ดเลือดต่ำ และเกิดภาวะขาดน้ำ ซึ่งกลุ่มอาการนี้มักเกิดหลังจากท้องเสีย/ท้องร่วงไป
แล้วประมาณ 5-10 วัน โดยพบผู้ป่วยกลุ่มอาการนี้ได้ประมาณ 10% ของผู้ป่วยท้องเสีย/ท้องร่วงอีโคไลทั้งหมด 
และผู้ป่วยกลุ่มอาการนี้มีโอกาสเสียชีวิตได้ประมาณ 5%

>สาเหตุ/ปัจจัยที่นำมาสู่โรค
        สาเหตุของโรคท้องเสีย/ท้องร่วงอีโคไล คือ ทางเดินอาหารติดเชื้อแบคทีเรีย อีโคไล จากการปนเปื้อนเชื้อนี้ใน อาหาร น้ำดื่ม 
รวมถึงนมและผลิตภัณฑ์จากนม จากทั้งในกระบวนการเพาะปลูกที่ใช้อุจจาระเป็นปุ๋ย ที่พบเชื้อปนเปื้อนใน พืช ผัก ผลไม้ ไปจนถึง 
จากเนื้อสัตว์ นม ผลิตภัณฑ์จากนม ในทุกกระบวนการ ตั้งแต่ในกระบวนการเลี้ยงสัตว์ กระบวนการผลิต แปรรูป ปรุงอาหาร 
การจัดเก็บอาหารสด และอาหารที่ปรุงแล้ว ทั้งนี้รวมไปถึงน้ำดื่ม แหล่งน้ำต่างๆตามธรรมชาติ จากสระว่ายน้ำ น้ำดื่ม น้ำใช้ 
รวมถึงการกลืนน้ำขณะว่ายน้ำ
        โรคนี้ติดต่อจากเชื้อที่ติดที่มือ เข้าสู่ปากได้ และสามารถติดต่อจากคนสู่คนได้จากการสัมผัสกับอุจจาระของผู้ป่วย 
แต่พบได้น้อยกว่าการติดต่อจากอาหารและน้ำดื่มมาก แต่ยังไม่มีรายงานว่า โรคนี้ติดต่อได้จากแมลงที่ตอมอาหาร

>แนวทางการรักษา
แนวทางการรักษาโรคท้องเสีย/ท้องร่วงอีโคไล คือ การรักษาและป้องกันภาวะขาดน้ำ ร่วมกับการรักษาประคับประคองตามอาการ
โดยไม่จำเป็นต้องใช้ยาปฏิชีวนะ เพราะจากการศึกษา พบว่า การใช้ยาปฏิชีวนะ มักไม่ช่วยการรักษาโรคนี้
1.การรักษาป้องกันภาวะขาดน้ำ คือ การดื่มน้ำสะอาดให้เพียงพอ และเพื่อชดเชยน้ำที่เสียไปจากท้องเสีย และ/หรือจากอาเจียน 
ร่วมกับการกินผงละลายเกลือแร่(ORS) ซึ่งถ้าดื่มน้ำได้ไม่เพียงพอ แพทย์จะพิจารณาให้สารละลาย น้ำเกลือ เพิ่มเติมทางหลอดเลือดดำ
2.การรักษาประคับประคองตามอาการ คือ การพักผ่อนเต็มที่ การกินอาหารอ่อน)จนกว่าอาการจะกลับปกติ การให้ยาลดไข้ ยาแก้ปวดท้อง 
แต่จะไม่ให้ยาแก้ท้องเสีย เพราะจากการศึกษาพบว่า จะทำให้ผู้ป่วยอาการเลวลง และโรคยังอาจจะหายได้ช้าลง
 